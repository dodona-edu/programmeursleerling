Computer technologie verandert de wereld in een hoog tempo.

Bijna 30 jaar geleden kreeg ik mijn eerste baan als computerprogrammeur.
In die tijd gebruikten alleen grote bedrijven met uitgebreide
administraties computers. Of liever gezegd, één computer, want het was
zeldzaam dat een bedrijf er meerdere had. Vrijwel niemand had een PC in
huis, Internet bestond nog niet, niemand had een mobiele telefoon.
Mensen gebruikten schrijfmachines.

In de afgelopen 30 jaar is de manier waarop mensen leven en werken
drastisch gewijzigd. Dit is buitengewoon duidelijk als je kijkt naar het
werk dat mensen doen. Bijvoorbeeld, toen ik een kind was werd twee keer
per dag post bezorgd – vandaag de dag komt de postbode twee keer per
week langs, wat betekent dat het leger van professionele postbodes
gedecimeerd is. Bankkantoren sluiten omdat bankieren veel gemakkelijker
online gedaan kan worden. Helpdesks worden bemand door digitale avatars
of vervangen door online informatiesystemen. Grote warenhuizen gaan
failliet omdat mensen inkopen online doen, wat heeft geleid tot een
enorme reductie in het aantal benodigde verkopers. En hoewel dat een
lichte toename in de behoefte aan transportmedewerkers heeft
veroorzaakt, met zelfrijdende voertuigen in het verschiet zal de
werkgelegenheid voor chauffeurs snel tot nul afnemen.

Dit zijn alle beroepen voor wat we noemen "laag opgeleiden," maar dat
wil niet zeggen dat "hoog opgeleiden" veilig zijn. Ik heb programmeren
gedoceerd aan professionele journalisten, die me vertelden dat computers
grote delen van hun werk overnemen, zoals het schrijven van eenvoudige
artikelen en het doen van onderzoek – ze wilden mijn cursus volgen omdat
ze wisten dat zonder vaardigheden in het omgaan met digitale
technologie, ze binnenkort op straat zouden staan. Programma's zijn al
ontwikkeld om eenvoudige maar o-zo-tijdrovende activiteiten van juristen
te automatiseren, namelijk het doorzoeken van achtergrondmateriaal.
Computers kunnen componeren, schilderen, en beeldhouwen – waarom zou je
iemand een half jaar lang aan een blok graniet laten schaven als een
3D-printer een beeldhouwwerk in een paar uur tijd produceert? Zelfs het
ontwerpen en uitvoeren van wetenschappelijke experimenten wordt in
diverse wetenschapsgebieden al deels door computers gedaan.

In de 30 jaar dat ik werk, heb ik de arbeidsmarkt zien veranderen van
een situatie waarin het gebruik van computers zeldzaam is, tot een
situatie waarin de behoefte aan menselijke arbeidskrachten enorm is
afgenomen – ongeacht het beroep. En die verandering is niet ten einde.

Dat betekent niet dat er geen plaats meer is voor mensen op de
arbeidsmarkt. Maar het betekent wel dat alleen mensen die iets kunnen
bijdragen wat de computer niet goed alleen kan doen, een baan kunnen
krijgen. In de nabije toekomst zal de werkgelegenheid onveranderlijk
verbonden zijn aan de mogelijkheden van werkzoekenden om de kracht van
mensen en computers met elkaar te combineren zodat beide versterkt
worden.

Het probleem is dat om de mogelijkheid te hebben computers in te zetten
om de kwaliteit van je werk te verbeteren, het onvoldoende is als je een
word processor of spreadsheet kunt gebruiken. Je moet daadwerkelijk in
staat zijn de mogelijkheden van computers uit te buiten vanuit het
perspectief van je eigen beroep. Bijvoorbeeld, een journalist die
slechts in staat is een programma te draaien dat feiten van het Internet
verzamelt, is niet nodig. Echter, een journalist die in staat is een
dergelijk programma uit te breiden en te verbeteren, is een waardevolle
kracht.

Om computers op een dergelijke creatieve manier te gebruiken, heb je
vaardigheden nodig die je in staat stellen te denken en problemen op te
lossen als een programmeur. Ik heb jarenlang studenten programmeren
geleerd, en ik weet dat voor velen dit geen natuurlijke manier van
werken is. Om de noodzakelijke vaardigheden te verkrijgen, moeten
studenten een aantal intensieve cursussen op dit gebied volgen.

Als je bedenkt dat het de taak van universiteiten en hogescholen is om
studenten voor te bereiden op een arbeidsmarkt waarop ze meer dan 40
jaar moeten functioneren, en als je overweegt dat in de nabije toekomst
(als het niet al zover is) de kennis en kunde om de kracht van computers
te incorporeren in om-het-even-welke baan een vereiste is voor iedere
employee, zou je verwachten dat "programmeren" beschouwd wordt als een
basisvaardigheid voor iedere student. Helaas is dat niet zo. Typische
basiscursussen voor iedere student zijn "wetenschappelijk schrijven,"
"wetenschapsfilosofie," en "statistiek," maar de meeste opleidingen zien
programmeren nog steeds als niet meer dan een optie. Dat is het niet.

Iedere opleiding die "programmeren" niet als een verplichte cursus op
het programma zet, faalt in mijn visie in haar taak studenten te
prepareren voor de arbeidsmarkt. Ik zou zelfs het liefste zien dat
middelbaren scholen – of misschien zelfs basisscholen – de leerlingen al
zouden leren programmeren, omdat programmeervaardigheden gemakkelijker
te leren zijn op jonge leeftijd. De reden is dat programmeren een
creatieve manier van denken vereist, die lastiger aan te leren is als je
al getraind bent in de "reproductieve" manier van denken en werken die
scholen aanleren.

Alle studenten, ongeacht hun richting, moeten kunnen programmeren. Niet
omdat iedereen programmeur moet worden – professioneel programmeren is
hoogst gespecialiseerd werk dat slechts weinigen hoeven te beheersen.
Maar de kennis om programma's te kunnen bouwen geeft studenten de
mogelijkheid problemen aan te pakken als een programmeur, geeft hen
inzicht in de mogelijkheden en beperkingen van computers, en geeft hen
de kracht computers in te zetten in een specifiek domein op een uniek
menselijke manier.

Het doel van dit boek is om iedereen die dat wil te leren programmeren
in Python. Het boek is voornamelijk gericht op middelbaren scholieren,
en studenten die onbekend zijn met programmeren. Het boek moet het
mogelijk maken voor iedereen om basiskennis van programmeren op te doen,
en zodoende voorbereid te zijn op de arbeidsmarkt van de eenentwintigste
eeuw.

Pieter Spronck  
2 mei 2016  
Maastricht, Nederland

Pieter Spronck is een Computer Science professor bij Tilburg University.
